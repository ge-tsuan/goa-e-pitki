逐个好，我是台大台語文社个社長許毅全。

今仔日做為1ê台大學生、做為1ê台語文運動ê社團，是按怎beh來支持這ê法案--咧？

上重要--ê 1項，阮認為hō͘外國个勢力無法度來影響台灣ê政治，應該是台灣ê民主會使成立ê條件。民主上重要ê條件tiō是雖然社會內底有足濟無仝ê意見，但是佇1寡國家基本ê議題頂面，比喻講主權實際 ê 獨立，社會應該ài有共識。

民主另外1 ê重要ê條件，tiō是面對有無仝意見ê人ê時，咱閣會使包容in，袂認為家己是唯一正確ê人。這是因為咱佇日常中ê生活本來tiō會拄著足濟kap家己政治立場無仝ê人，是咱日常生活中ê朋友，所以咱面對立場無仝ê人袂感覺伊tiō是足歹个人。

但是中國對台灣ê介入，是創造出1陣親像干焦活佇中國beh ài ê世界觀ê人，社會tiō因為按呢分裂，足歹形成共識--ah。咱袂使koh繼續hō͘中國利用民主社會ê包容，來分裂台灣ê社會，創造出1陣kap台灣無共識ê人。我想在座應該無啥物人會感覺家己kap紅色勢力飼出--來ê韓粉有共識。

今仔日這个法案，tiō是1ê包容、1ê寬容ê法案。毋是直接禁止比如講紅色媒體，若按呢做干焦ê製造出閣卡濟kap台灣無共識ê人。代理人法ê精神，應該是希望公開透明ê資訊，會使hō͘咱ê社會生出1ê共識，降低中國製造出來ê分裂。

第2項是，ùi 1ê台語文運動ê角度，咱mā應該ài關心中國ê滲透。咱知影台灣ê宮廟文化，是民間社會台語存在ê重要空間。其他閣有親像台語電台，攏是佇這ê華語ê社會中重要ê台語空間，但是中國勢力ê介入，已經影響著in ê 運作--ah，比喻講台語電台雄雄開始放中國ê歌，以後中國ài ê 政治宣傳敢會開始thòaⁿ 入來台語電台內底？若按呢咱向望ê台語族群beh按怎來團結？

台語作為反抗中國重要ê象teng kap資源，是足濟台語文社團kap台語文運動者ê信念。台語ê教會到今猶原是1ê重要ê所在，無論是對台語文抑是對台灣本土ê政治力量。透過代理人法來排除中國勢力對台語空間ê滲透，對台語族群ê基礎應該是1件不止重要ê代誌。

