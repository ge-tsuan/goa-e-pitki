雄雄想著，彼暝佇中正廟慢走，kap朋友T做伙pê上去廟頂，聽著1个聲音講：「這裡不能過，回去回去」。時間beh翻點，廟頂koh有人看守，第1 kài阮著按呢落去--ah，踅踅咧úi邊仔ê樓梯koh pê 看覓，彼个人仝款佇遐叫阮落去，不過這kài阮恬恬無chhap伊。伊用手電kā阮照，烏暗中看袂清伊beh創啥，伊罵罵咧著開始khà無線電講1寡話。

前幾工去東京ê靖國神社，鳥居kap正殿邊仔攏有警衛，親像塊守護記持。神社邊仔ê博物館內底，1个婦女ná看2戰兵士ê遺物，ná用面巾拭目屎。除了遺物，將士ê遺書mā真濟，其中1篇hō͘我想起228死去ê嘉義醫生潘木枝，內容仝款是1點1點排列，仝款講向望厝內ê某愛好好生活，仝款講家己並無遺憾。「木枝是為市民而亡，身雖死猶榮」。

旅行結束ê時陣，koh記持ê時刻是hiah-nī少。舊年除了大兄以外ê厝內4人去日本耍，ùi銀座轉來ê時，媽突然一直講話，按呢講足失禮，毋過意思毋是媽步平袂講話，是步平我聽厝內人講話，干焦需要3分ê心著知影in 想beh講啥--ah。彼工ùi銀座到淺草ê路程，媽攏咧講話，伊詳細ê交代頂改我無佇leh 高雄ê 時大兄kap二兄轉去厝ê代誌，ùi in 2人按怎1人坐車1人駛車轉來（本來講好2人愛做伙駛車，後來臨時有變），講到in 2人轉來以後予in食啥，in隔轉工睏到幾點，按怎出門去食飯，食飯ê時發生啥物代誌，轉來以後koh去佗位耍......媽完全知影伊塊講啥。彼工是佇日本ê旅行ê第7工，旅行著beh結束--ah，媽佇這个時陣雄雄講起出發進前ê代誌，伊講，卡早恁咧考試，無法度全家去耍，以後大兄、二兄結婚，著可能無法度全家出國耍--ah，這2,3冬著是上好ê時陣。我用規个人ê氣力，想beh記落來媽講--ê，各樣細細ê代誌。伊講，有按呢ê記持足好--ê。

博物館上尾仔ê房間內底，有足濟特攻隊員ê相片，1面1面ê牆滿滿是遺照，我kap朋友CH 2人想beh揣著1ê台灣出身ê人，毋過攏揣無。干焦有看著1隻軍艦「高雄」ê模型。卻是免想mā知彼代表ê是京都ê高雄山，毋過猶原是翕彼隻軍艦翕幾落張，為著故鄉ê名。

-----

彼暝佇中正廟，聽見警衛塊袂爽，心中感覺真心適，驅散驚惶。並毋是逐kài攏會使按呢，佇公投盟ê布篷hō͘柯文哲強拆ê時，阮1陣人kā手後撬相勾，無想beh hông警察giâ走，毋過按怎起khiàn猶原是無效，有1ê查某穿大蟒，手袂直接破去。人hông giâ liáu，布蓬hông拆kah倒去ê時，我1ê電機系ê舍友哭--ah。伊是性地卡剛強ê人，我mā毋知伊對抗議、對警察ê看法，1時煞毋知按怎來安慰。

中正廟有1ê足懸ê樓梯，hō͘你pê kah頂面ê時感覺thiám，順紲著會使跪落來--ah。（以後上無mā ài起造1條電樓梯，ùi廣場中央接kah廟頂、接 kah 銅像ê頭殼頂）。第1 kài 佇自由廣場看鳥仔咧飛是高中畢業ê歇熱，1陣朋友ùi東部環島環kah北部。彼時kap女朋友2人散步，伊雄雄開始哭，講袂出理由ê哭（kap 前1瞑仝款），著坐廣場邊仔看黃昏時ê鳥仔飛。總是我mā開始哭，然後2人做伙笑，未來濟濟ê暗暝攏是按呢結束，有1工我會永遠koh哭袂出來、干焦想beh睏。敢有人會相信，哭kap睏佇盡磅以後tiō會使成做仝1種ê情緒？

答應我，愛情並無偉大，雖罔咱自細漢tiō按呢相信。但是，並毋是願意犧牲家己tiō做啥攏會使，並毋是有死ê意志tiō會使超越一切，因為咱攏是仝款塊死--ah。

-----















