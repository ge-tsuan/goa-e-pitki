20190815「台語是二手菸？－控訴台大官俊榮辱台語」記者會  台大台語文社

各位記者、各位在場ê朋友，逐家好，遮是台大台語文社，我是副社長許毅全。

針對員先合作舍理事會禁止台語ê代誌，阮認為應該ài囥佇台灣過去無正義ê、獨尊華語ê政策內底來思考。這毋但是1項獨立ê個案，是規个社會攏ài面對ê代誌。

這馬台灣ê轉型正義內底，語言文化這項猶原無受著重視，現此時ê語言發展法，已經是台灣ê本土語文運動足重要ê成果，不過伊並無承認過去ê國語政策是錯誤ê政策。國民黨打壓台灣本土語言ê政策造成ê後果，比如講大規模ê語言轉換(langugae shiht)，猶原無制定1項清楚明白ê計畫來kā伊彌補抑是修正。

所致，國家語言發展法煞落來塊施行ê時陣，阮台灣應該參考其他國家所謂「反倒轉語言轉換」（reverse langugae shiht）ê運動，來停止現此時閣咧繼續ê語言轉換，才會使予本土語言1條生路，按呢才是真成落實語言發展法保護各族群語言ê精神。

其他國家可能會使用保護文化多樣性，親像保護生態多樣性ê角度來推sak保護弱勢語言ê政策，iá毋過佇台灣，除了這个保護文化多樣ê角度，閣有國家ùi威權過渡到民主ê歷史，閣有轉型正義ê角度，這是阮今仔日想beh提醒逐家ê代誌。

這馬ê台大學生會內底，mā已經成立語言ê小組，想beh佇台大內底來推sak這項運動，來實現語言平權kap轉型正義ê精神，台大內底閣受著威權教育影響ê教授，應該趕緊知影這馬台灣已經是民主ê國家，佇民主國家ê內底，比如紐西蘭、澳洲、英國、瑞典、比利時等等ê國家，攏已經有保護少數語言會使佇官方ê場合使用ê政策。堅持禁止使用各族群家己ê語言，是無符合世界潮流--ê。

想beh保存消失中ê語言是不止困難ê代誌，毋過至少hō͘少數ê族群佇公共ê場合使用家己ê語言，是已經有國家做到ê代誌。這馬台灣ê語言權利猶原這个佇空中ê法律，阮向望著ùi台大開始來落實。

